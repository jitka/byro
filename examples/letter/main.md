---
title:      Oznámení o zahájení kontroly poskytování informací
author:
   name:    Jakub Michálek
   phone:   +420 775 978 550
   ds:      4memzkm
   mail:    jakub.michalek@praha.eu
our:
   name:    Zastupitelský klub Pirátů
   sign:    ZK Pha 95/2015
your:
   role:    Kontrolovaný
   name:
      -     Magistrát hl. m. Prahy
      -     odbor školství a mládeže
   address:
      -     Mariánské náměstí 2/2
      -     110 01 Praha 1
   note:
      -     k rukám ředitelky 
      -     Mgr. Lenky Němcové
   ds:      48ia97h
   sign:
   date:    
sendby:     ds
style:      letter
# reminder:   true
---

Vážená paní ředitelko,

na základě usnesení kontrolního výboru Zastupitelstva hl. m. Prahy č. 07/08/2015
ze dne 10. 6. 2015 (viz přiložené pověření) zahajuji kontrolu výkonu 
samostatné působnosti Magistrátu hl. m. Prahy, odboru školství a mládeže, 
ve věci poskytování informací o výši platů a odměn ředitelů mateřských škol
žadateli Janu Lukešovi na jeho žádost v řízení po vydání 
rozhodnutí Ministerstva vnitra ze dne 3. 3. 2015, č. j. 14976-108/ODK-2013.
Kopii předmětného rozhodnutí Ministerstva vnitra zasílám v příloze.

Podle § 78 odst. 5 písm. b), 7 a 8 zákona č. 131/2000 Sb., o hlavním městě Praze,
kontrolní výbor kontroluje dodržování právních předpisů Magistrátem hlavního 
města Prahy na úseku samostatné působnosti. O provedené kontrole výbor pořídí 
zápis, který obsahuje předmět kontroly, jaké nedostatky byly zjištěny a 
návrhy opatření směřující k odstranění nedostatků. Zápis podepisuje člen 
výboru a zaměstnanec, jehož činnosti se kontrola týkala. Výbor předloží zápis 
zastupitelstvu hlavního města Prahy; k zápisu připojí vyjádření orgánu, 
popřípadě zaměstnanců, jejichž činnosti se kontrola týkala. Poučení ke způsobu
provádění kontroly připojuji v metodickém materiálu Ministerstva vnitra o činnosti výborů
zastupitelstva obcí, které je na tento případ plně použitelné.

Podle § 15 odst. 1 zákona č. 101/2000 Sb., o ochraně osobních údajů, je osoba, 
která v rámci plnění zákonem stanoveného oprávnění přichází do styku s osobními 
údaji u správce nebo zpracovatele, povinna zachovávat mlčenlivost o osobních 
údajích a o bezpečnostních opatřeních, jejichž zveřejnění by ohrozilo 
zabezpečení osobních údajů. Povinnost mlčenlivosti trvá i po skončení 
zaměstnání nebo příslušných prací. V případě kontroly jde o distribuci údajů
v rámci právnické osoby a jejich vnitřních kontrolních mechanismů, k nimž není 
třeba souhlasu subjektu údajů. Podle zákona § 38 odst. 2 zákona č. 500/2004 Sb., 
správního řádu, jiným osobám správní orgán umožní nahlédnout do spisu, 
prokáží-li právní zájem nebo jiný vážný důvod a nebude-li tím porušeno právo 
některého z účastníků, popřípadě dalších dotčených osob anebo veřejný zájem.
V daném případě je prováděna kontrola na základě zákona z pověření k tomu 
příslušného orgánu zastupitelstva v návaznosti na podnět
účastníka řízení, a tedy je i dáno oprávnění kontrolujícího nahlížet do spisu.

V návaznosti na citované ustanovení zákona o hlavním městě Praze proběhne výše
uvedená kontrola vyžádáním spisu k předmětné věci. Po seznámení se spisem 
bude kontrolovaný požádán o vyjasnění zbývajících otázek. Tímto postupem vznikne
zápis pro kontrolní výbor, ke kterému bude moci kontrolovaný připojit své vyjádření. 

**Žádám Vás tímto zdvořile o předložení 
originálu nebo kopie spisu ve výše uvedené věci za účelem provedení kontroly
výkonu samostatné působnosti.** 

Písemnosti prosím doručujte v listinné podobě k mým rukám v budově Nové radnice, případně
do místnosti klubu č. 40 v přízemí, v elektronické podobě do výše uvedené datové
schránky.

S pozdravem

---
signature:
  - Mgr. Bc. Jakub Michálek
  - pověřený člen kontrolního výboru
  - Zastupitelstva hl. m. Prahy
abbr:       jakub
attachments:
  - Pověření k výkonu kontroly podepsané JUDr. Jaroslavou Janderovou
  - Rozhodnutí Ministerstva vnitra ze dne 3. 3. 2015, č. j. 14976-108/ODK-2013
  - Metodika Ministerstva vnitra k výkonu působnosti kontrolního výboru
...
